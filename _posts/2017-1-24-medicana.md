---
layout: post
title: 24 Ocak 2018 - Medicana Beylikdüzü
---

_19 Ocak 2018_'den sonra Ali Aytaç Bey'in yönlendirmesi ile randevulara bakmaya başladık. Medicana Beylikdüzü'nde' çalışan _Prof. Dr. Mutlu Demiray_'ın randevuları 2 hafta kadar doluydu. En yakın randevusu olan _Prof. Dr. Ali Osman Kaya_'dan _24 Ocak 2018_'e randevu aldık.

Muhtemelen **PET/CT** taraması isteneceği söylenmişti. Bu aralıkta da -ücretli olabileceğini düşünerek- **Şişli Devlet Hastanesi**'nden PET/CT çekimi için randevu aldık. Düşündüğüm gibi yoğunluk yokmuş, biraz zorlasak o gün bile çekim yapabileceklerdi (tabii ki 8 saattir aç olmak vs gerekiyor).

Randevu günü geldiğinde muayeneye gidince, Ali Osman bey daha önceki raporları alıp inceledi. Daha sonra PET/CT ve **Doppler Ultrason** çekimi için yönlendirdi. Aslında daha çabuk halledebileceğimizi düşünüyordum ama PET/CT için 2, ultrason için 5 gün sonrasına randevu verdiler.

SGK'lı iseniz Medicana Beylikdüzü PET/CT için ek ücret almıyor. Bunu öğrenince diğer randevuyu iptal ettirdim. Devlet hastanesinde bir gün önceden içmem gereken [**KOPAQ 300 MG**](http://www.ilacabak.com/ilacgoster.php?Id=7961) isimli bir ilaç yazılmıştı, burada gerek yokmuş. Çekim yapılmadan bir gece önceden yeme içmeyi bırakıyorsunuz. Yine üzerinizde metal eşyalar veya aksesuar olmadan, sizi üşütmeyecek giysilerle gidiyorsunuz. Önce damar yolunuzu açıp, damar yolundan **FDG** isimli radyoaktif bir sıvı veriyorlar. Uzun süredir aç kalan kanser hücreleri, vücuda giren bu şekeri kullanan ilk kısımlar oluyor. **PET** taraması bu bölgeleri parlayan alanlar olarak görüntülüyor. **CT** ise röntgen gibi vücudunuzun parçalarını görüntülüyor. bu **PET** ve **CT** görüntüleri üst üste bindirildiğinde, vücudunuzun hangi bölgesinde kanser hücresi var, yüksek bir doğruluk oranıyla görülebiliyor.

Damar yolundan sıvı verildikten sonra sizi tek başınıza oturduğunuz bir odaya alıp 1 saat civarı bekletiyorlar. Bu sürede kanserli hücreler glukozu tamamen kullanmış oluyor. Bu aşamada bol bol su içmenizi istiyorlar (FDG vücudunuzdan tekrar mesane ile atılıyor, zaten görüntülerde de en parlak bölge mesaneniz oluyor, ondan korkmanıza gerek yok). Sonra çekim ise yarım saat civarı sürüyor. Benden doktorum, çekimin üzerinden 1 saat kadar geçtikten sonra ikinci bir çekim daha (geç görüntü) istedi.

Bu gün, çekimden sonra çocuklara ve hamile kadınlara çok yaklaşmamanız, aynı odada bulunmamanız isteniyor. Aynı zamanda ter bulaşan giysilerinizi ayırıp ayrıca yıkamanız, tuvalete girdikte sifonu 2 kere çekmeniz vs. gerekli. Özetle vücut salgılarınızın diğer eşyalara bulaşmaması, sizin de radyoaktiviteden etkilenecek kişilere yaklaşmamanız lazım.

Bu çekimi tamamlayınca **29 Ocak 2018**'deki Doppler Ultrason çekimini beklemeye başladık. PET/CT sonuçları da aynı gün çıkmıyor. Pazartesi randevu saatinde gelip ultrason çektirdim, teknisyen de tekrar oradaki kitleyi onayladı. Bir süre raporu bekleyip, alıp, Ali Osman Bey'in yanına sonuçları göstermeye gittik.

Ali Osman Bey sonuçlarımı alıp, bir süre bakıp, "_İkinci evre gibi görünüyor, sizi ürolojiye yönlendireceğim, onlar sağ testisi alabilirler, almazlarsa ben göğüsteki parçadan patoloji yapacağım_" dedi. Eşim, net bir açıklama olmayınca ister istemez "_Tam anlamak için soruyorum, şimdi bizim durumumuz İkinci Evre Testis Kanseri mi?_" diye sorunca net bir **Evet** yanıtı alabildik. Böylece ilk kez testis kanseri teşhisi de bugün koyulmuş oldu.

Ali Osman Bey üroloji kısmındaki 2 doktora yönlendirdi. Birisi izinde imiş, diğeri çalışıyormuş. Bölümdeki asistan da yeni olunca doktorun çıktığını fark etmemiş, doktor çıkmış. Mecburen ertesi güne kaldık.
