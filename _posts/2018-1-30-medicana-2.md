---
layout: post
title: 30 Ocak 2018 - Üroloji
---

Ertesi gün tekrar Medicana Beylikdüzü'ne gelip Üroloji muayenesi için giriş yaptırdık. Önce **Op. Dr. Muhsin Balaban** kendisi muayene etti, sonra ertesi gün yine aynı bölümdeki **Yrd.Doç.Dr. Cüneyd Sevinç** ile muayene ettiler. Primer tümörün, yani kansere sebep olan ana tümörün sağ testiste bulunan 7 mm'lik kitle olduğu kesin değilmiş. %99 ihtimalle tümör olduğu, ancak %1 bile olsa başka bir şey de olma ihtimalinin olabileceği söylendi. Bu yüzden, **frozen** denen bir işlem yapılacağını, testisi almak için ameliyat (**orşiektomi** veya **orkiektomi**) gerekeceğini ancak bu işlem sırasında patolojik bir inceleme yapılıp, bu kitlenin tümör olup olmadığına karar verileceğini, eğer tümör ise testisin tamamen alınacağını, ancak değilse sadece kitlenin alınacağını söylediler. Eğer primer tümör bu değilse, karın içindeki kitle başka bir sebep yüzünden oluştuysa, boşu boşuna testisi almamak için koruyucu bir uygulama olduğunu anlattılar.

Bu işlemlerden önce, özellikle kemoterapinin yan etkisi olarak kısırlık sorunu oluşabildiği için sperm dondurma işlemine yönlendirdiler. Yine Medicana Beylikdüzü'ndeki tüp bebek merkezi bu işlemi yapıyormuş.
