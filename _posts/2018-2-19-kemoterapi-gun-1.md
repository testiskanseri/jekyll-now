---
layout: post
title: 19 Şubat 2018 - Kemoterapi Gün 1
---

Sabahtan 10:00 gibi Medicana'da olmamızı söylediler. Prof. Dr. Mutlu Demiray, kemoterapi planlamamızı yapacaktı. Gidip giriş yaptırdık. Kemoterapi için ekstra ücret almıyorlar.

Asistan, daha önceden alınan rapor ve belgelerin birer nüshasını alıp dosyaladı. Sonra kemoterapiyi kabul ettiğime dair belgeleri imzaladım. Doktorun muayeneleri vs olduğu için uzunca bir süre doktoru bekledik, 12:15 gibi doktorun yanına aldılar. Doktor daha önceden de söylediği gibi 3 kür BEP planladı. Plana göre şu şekilde olacak:

_Gün 1_: **B**leomisin, **E**toposid, Sis<b>P</b>latin

_Gün 2_: **E**toposid, Sis<b>P</b>latin

_Gün 3_: **E**toposid, Sis<b>P</b>latin

_Gün 4_: **E**toposid, Sis<b>P</b>latin

_Gün 5_: **E**toposid, Sis<b>P</b>latin

...

_Gün 8_: **B**leomisin

...

_Gün 15_: **B**leomisin

...


Toplam 1 kür bu şekilde 21 günlük, yani 3 haftalık bir dönemi içeriyor. Yani özetle 21x3=63 gün sonra bitecek. Daha sonra muhtemelen kitlenin durumunun tespiti için CT çekilecekmiş.

Arada kalan günler boş ama kan tahlili vs. için çağırabilirlermiş. Doktora sormak istediğim birkaç soru vardı. Mutlu Bey ketojenik diyet önerdiğinden, meyve şekeri de dahil hiçbir şekerin kullanılmasını önermiyor. Fruktoz olduğu için meyve yememeniz, laktoz olduğu için süt içmemeniz gerekiyor. Çok yemek arayan, krize giren bir yapım olmadığından beni çok etkilemiyor. Yerine koyacak alternatif yiyecek var.

Kilonuz ve boyunuz ölçülüyor, ona göre ilacın miktarı belirleniyor. Bu arada araya dipnot düşeyim, internetten okumuştum: **Kilonuz 5 kg azalır veya artarsa tekrar hesaplama yapılması için bildirmeniz gerekiyor.** Bunlar belirlendikten sonra kısa bir bilgi verildi. Daha önceden araştırmıştık, görevli doktor da onu sordu, o yüzden genel bir bilgi verdi. Ona merak edip sorduğum şeylerden;

* Sürekli maskeyle gezmeye gerek yok, toplum taşım aracı vs. gibi yerlere girecek olursanız takarsınız dedi.
* Normalde bisiklete biniyordum, çok ağır spor yapma, yürüyüş vs. yaparsın dedi (ki aslında alyuvar sayısının azalması ile VO2Max seviyeniz yarılara kadar düşüyor, yorgunluğa neden oluyor, o nedenle mantıklı). Artık kasları dinç tutmak adına bulunduğum bölgede yavaş turlar atacağım muhtemelen.

Öğleden önce evrak vs işleriyle uğraştığım için öğleden sonra 13:00'te işlem başladı. İçeride 3 kişinin, uzanılabilen TV koltuğu gibi bir koltukta oturduğu odalar var. Her hastaya özel TV ünitesi konmuş.

Hemşire damar yolunu zor açtı biraz. Aslında birkaç hasta ve hemşire port taktırmayı önerdiler ama o da ayrı bir operasyon gerektirdiği için çok sıcak bakmadım. Kol olmayınca el üstünden açtı. Önce hidrasyon için bir serum verildi. Sonra o bittikten sonra sırasıyla Etoposid, Sisplatin ve Bleomisin verildi. Mide bulantısı için 3'lü bir ilaç verdiler, ilkini o an içtim, diğerlerini 2 ve 3'üncü gün aç karnına içecekmişim. En son da sodyum klorür alarak saat 16:15 gibi işlemi tamamladık.

Yazıyı şu an 21:00 gibi yazıyorum. Biraz ayaklarımda yorgunluk hissi, biraz uyku haricinde çok bir yan etkisi olmadı gibi. Yarın sabah erken gidip 09:30 gibi başlayacağım için daha erken bitecek.
