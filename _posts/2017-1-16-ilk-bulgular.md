---
layout: post
title: 16 Ocak 2018 - İlk Bulgular
---

_16 Ocak 2018_'de tekrar karın ağrısı şikayeti başladı. O gece neredeyse hiç uyuyamadım. Artık gittiğim özel hastaneden umudu kestiğimden, eşimin bir süredir fizik tedavi gördüğü Kolan Beylikdüzü'ne gitmek için, onunla beraber, _17 Ocak 2018_ sabahı evden çıktım. Fizik tedavi bölümündeki çalışanlara iyi bir doktor sorduk, Dahiliye Uzmanı **Uzm. Dr. Ali AYTAÇ**'a yönlendirdiler. Karın ağrısı ile beraber göbek deliğimin üzerinde kalp atışlarımı hissedecek kadar bir çarpıntı oluyor, rahatsızlık veriyordu. İlk muayenede [**Abdominal Aort Anevrizması**](https://www.leventoguzkurt.com/abdominal-aort-anevrizmasi)'ndan (aortun balonlaşması) şüphelenip ultrason, kan tahlilleri ve idrar tahlili istedi. Ultrasonda karnımda 5.5 cm çapında bir kitle olduğunu gördüler. Önce bu kitlenin tam olarak tespiti için **MR** çekildi. Sonra doktorum, bu kitlenin testis ile alakalı olabileceğini düşündüğünü söyleyerek, bir de testis ultrasonu istedi. Ertesi gün testis ultrasonu vs. tamamlayarak raporları aldığımızda, testiste de 7 mm çapında bir kitle görüldüğünü söylüyordu. Ali bey, _19 Ocak 2018 Cuma_ günü gelmemi isteyip beni Üroloji'ye yönlendireceğini söyledi. O gün gittiğimizde ise "_Ben üroloji ile konuştum, sizin onkoloji bulunan bir hastaneye gitmeniz daha doğru olur_" diyerek ilk kez kanser şüphesiyle bizi yönlendirmiş oldu. Yakındaki hastanelerden Medicana Beylikdüzü'nde Onkoloji bölümünde iki doktorun adını verdi, randevu alıp muayene gününü beklemeye başladım.
