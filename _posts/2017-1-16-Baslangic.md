---
layout: post
title: Başlangıç
---

Öncelikle kanserin nasıl bulunduğundan bahsedeyim. Teşhisten aşağı yukarı 18 ay önce, geceleri beni uyutmayan bir karın ağrısı şikayeti başladı. 30-40 günde bir geliyor, 1-2 gün sürüyor, sonra geçiyordu. İlk kez bir özel hastanede muayene olduğumda, önce apandisit şüphesiyle alt ve üst batın ultrasonu, kan ve idrar tahlili istediler. Sonuçlar temiz çıkınca **İrritabl Bağırsak Sendromu** dediler. Spazm giderici ilaçlar, bir diyet listesiyle doktordan ayrıldım. Bir süre sonra tekrar ortaya çıkınca, tekrar gittim. Bu kez yine kan tahlili, idrar tahlili ve alt batın ultrasonu çekip, **Üriner Sistem Enfeksiyonu** dediler. Yine yazılan ilaçları kullandım, ama zaten beni rahatsız eden karın ağrısı 1-2 güne geçiyordu.

Son aylarda karın ağrısının beni rahatsız etme sıklığı ve yoğunluğu arttı. Yaz aylarında il dışında iken yine yoğun ağrısıyla bulunduğum ilçedeki devlet hastanesine gittim. Ultrason cihazları olmadığından, elle muayene edip, apandisit kontrolü yaptı (genellikle karın ağrısı diye gidince apandisit şüphesiyle bakıyorlar). Kan tahlili temiz çıktı, idrar tahlilinde ise eser miktarda kan görünüyordu. **Böbrek taşı veya kumu** olabilir dediler. Yine de döndüğümde tekrar başka bir hastaneye göstermemi istediler.

Döndükten sonra yine, ilk rahatsızlandığımda gittiğim özel hastahaneye muayene oldum. Yine hem alt, hem üst batın ultrasonu, kan ve idrar tahlili verdim. Yine tahliller temiz çıktı, ultrasonda ise böbrek taşı veya kumu görünmediğini söylediler. Yine "Enfeksiyon vardır, geçmiştir. Denizden çok çabuk enfeksiyon geçiyor." dedi doktor. Zaten belirtiler kaybolduğu için yine bir işe yaramadı. Artık sebepsiz yere ve önlenemeyen karın ağrıları da sinir bozucu olmaya başlamıştı.

En son, 12 Kasım 2017'de yine karın ağrısı şikayeti başladı. Artık sadece karın ağrısı olmuyor, tuvalete çıkamama, idrara sık çıkma gibi etkileri de oluyordu. Yine evin yakınındaki özel hastaneye gittim, spazm giderici ilaçlar verdiler. İlaçları aldım, kullandım, gece ağrı çok şiddetlenince tekrar gittim. Ağrı kesici serum yaptılar, eve dönünce biraz hafifledi. Ertesi gün Çatalca Devlet Hastanesi'ne gittim. Şikayetimi anlatınca "Biz aile hekimine yönlendiriyoruz, o sizi yönlendirir" dediler. Aile Hekimi **Hasan Ayberk Çakırlar**'a muayene oldum. Yine kan tahlili, idrar tahlili, alt-üst batın röntgeni çekildi. Ultrason için ise 18 gün sonrasına tarih verdiler. İşlemler bitinceye kadar mesai saati dolduğundan, aile hekimi beni Acil bölümünde çalışan **Can Üner**'e sevk etti. Tekrar sıra aldım, sıra bana gelip muayene olduktan sonra doktor **kabızlık** veya **ishal başlangıcı** olabilir dedi, lavman yazdı. Hastaneden hemşireler lavmanı elime tutuşturup tuvalete yönlendirdiler.

Burada -konuyla tam olarak alakalı değil ama- bir parantez açıp bu başıma geleni de anlatayım. Lavmanın nasıl uygulanacağına bakayım dedim, yana veya yüz üstü yatmak gerekiyormuş. Devlet hastanesinin günde binlerce kişinin uğradığı tuvaletinde uygulamak pek olası değildi. Gidip doktora söyledim, doktor hemşirelere söyleyelim dedi. Söylerken de "hastaya yardımcı olabilir misiniz?" deyince önce kadın hemşire yüzünü ekşitti. "Yardımcı olmanızı istemiyorum, bana bunu uygulayacak uygun bir yer verin" deyince artık bir yatak verdiler, uyguladım. Sonrasında tekrar röntgen çekildi, "Bir şeyin görünmüyor" diyerek taburcu edildim. 18 gün sonraki ultrasona da gitmedim.

Bundan sonra gelen 16 Ocak'ta gelen sancı ise **Testis Kanseri** teşhisine giden yolun başlangıcı idi. Onu bir sonraki yazıda anlatmaya başlıyorum.
